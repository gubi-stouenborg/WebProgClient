<html>
  <head>
    <title>Prinsessen på ærten</title>
  </head>
  <body>
    <h1>Prinsessen på ærten</h1>
    <p>
    Der var engang en prins; han ville have sig en prinsesse, men det skulle være en rigtig prinsesse. <br> 
    Så rejste han hele verden rundt, for at finde sådan en, men alle vegne var der noget i vejen, prinsesser var der nok af, men om det var rigtige prinsesser, kunne han ikke ganske komme efter, altid var der noget, som ikke var så rigtigt. Så kom han da hjem igen og var så bedrøvet, for han ville så gerne have en virkelig prinsesse.
    </p>
    
    <p>
    En aften blev det da et frygteligt vejr; det lynede og tordnede, regnen skyllede ned, det var ganske forskrækkeligt! Så bankede det på byens port, og den gamle konge gik hen at lukke op.
    </p>
    
    <p>
    Det var en prinsesse, som stod udenfor. Men gud hvor hun så ud af regnen og det onde vejr! Vandet løb ned af hendes hår og hendes klæder, og det løb ind af næsen på skoen og ud af hælen, og så sagde hun, at hun var en virkelig prinsesse.
    </p>
    
    <p>
    "Ja, det skal vi nok få at vide!" tænkte den gamle dronning, men hun sagde ikke noget, gik ind i sovekamret, tog alle sengeklæderne af og lagde en ært på bunden af sengen, derpå tog hun tyve madrasser, lagde dem oven på ærten, og så endnu tyve edderdunsdyner oven på madrasserne.
    </p>
    
    <p>
    Dér skulle nu prinsessen ligge om natten.
    </p>
    
    <p>
    Om morgnen spurgte de hende, hvorledes hun havde sovet.
    </p>
  </body>
</html>
